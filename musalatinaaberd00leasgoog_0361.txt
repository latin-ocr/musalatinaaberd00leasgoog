ENCOMIA URBIUM.

CLXVI. CELEBRIORUM ALIQUOT SCOTIAE URBIUM
ENCOMIA.

1. EDINBURGUM.

Comminus ut spectet superos caeloque fruatur,
Montis in acclivi surgit Edina iugo.

Ancillatricem Cererem Nymphasque ministras,
Et vectigalem despicit inde Thetin.

Hic ubi nascentis se pandunt lumina Phoebi,
Sede sub Arturi regia tecta vides,

Solis ad occasum surgens, arx imminet urbi:
Haec habet Arctoi tela tremenda Iovis

Adspicis in medio templum, decus urbis et orbis,
Hac pietas stabilem lixit in aede larem.

Cuncta nitent intus ; regalis more coronae
Plexilis aurato marmore lucet apex.

Virginis Astraeae domus est contermina templo,
Digna Polycleti Praxitelisque manu.

'l’ecta colunt cives solis heroibus apta,
Nullius illa minas, nullius arma timent.

Albula Romuleam, Venetam mare territat urbem,
Quas regit, undarum ridet Edina minas.

Crede mihi, nusquam vel sceptris aptior urbs est,
Vel rerum domina dignior urbe locus.

 

